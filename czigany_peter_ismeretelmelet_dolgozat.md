# Az önjegy fogalmának jelentésváltozatai a buddhizmusban


## Bevezetés

### Az önjegy (szalakkhana, szvalaksana) jelentése, a szó etimológiája

Dolgozatom témája a szvalaksana (svalakṣaṇa), amire végig az 'önjegy' kifejezést használom, mint elfogadott magyar fordítást. (Agócs 2002: 13, Porosz 2018: 205. 'salakkhaṇa') (Teszem ezt annak ellenére, hogy éppen a szó különböző jelentéseit vizsgálom a buddhizmus gondolatáramában. (Ronkin (2005: 90, 110, 114) ügyesen alkalmazkodik a kontextusbeli jelentéshez a kifejezés fordításában.)

Az önjegy szanszkrit (és páli) eredetije a 'szvalaksana' (páli: szalakkhana) összetett szó (szva + laksana, p.: sza + lakkhana).

A szva- (p.: sza-) előtag jelentése "(valakinek a) saját", "sajátja" esetleg "énje" vagy "lelke" jelentésű. (Goyal, Pawan -- Huet, Gérard 2014 május 19 https://sanskrit.inria.fr/MW/308.html#sva -- Monier Williams Sanskrit-English Dictionary: 'sva') (Buddha-Vacana.org 2019 Pali-English Dictionary: 'sa' -- http://www.buddha-vacana.org/toolbox/dico.html)

A "laksana" és páli megfelelője (lakkhana) leggyakoribb jelentései "jelzés", "jel", "jelkép", "jelölő", "jellemző", "tulajdonság", "minőség". (A páli szótár szerint "előjel" jelentésű is.) (Goyal, Pawan -- Huet, Gérard 2014 május 19 https://sanskrit.inria.fr/MW/222.html#lak.sa.na -- Monier Williams Sanskrit-English Dictionary: 'lakṣaṇa') (Buddha-Vacana.org 2019 Pali-English Dictionary: 'lakkhaṇa' -- http://www.buddha-vacana.org/toolbox/dico.html). 

Az összetett szó tehát "valaminek a saját tulajdonsága" (Buddha-Vacana.org 2019 Pali-English Dictionary: 'salakkhaṇa' -- http://www.buddha-vacana.org/toolbox/dico.html), a szanszkrit szótár szerint "különleges jellegzetesség (vagy tulajdonság)", esetleg "önmaga sajátos jellegzetességeivel bíró (dolog)" (Goyal, Pawan -- Huet, Gérard 2014 május 19 https://sanskrit.inria.fr/MW/308.html#svalak.sa.na - Monier Williams Sanskrit-English Dictionary: 'svalakṣaṇa').

### Buddhánál
A lakkhana a buddhai tanítóbeszédekben a világban tapasztalható, található dolgok, jelenségek három valóságos tulajdonságát jelentette (tilakkhana -- "három jegy" vagy "három tulajdonság": állandótlan (aniccsa), elégtelen-szenvedésteli (dukkha), önmagátlan (anattá)) (Porosz 2018: 242. 'tilakkhaṇa')

A kifejezés a későbbi buddhista gondolkodásban öltött magára gazdag filozófiai jelentéstartalmakat.


## A *korai iskolák* abhidharmájában

Legkorábban az első filozófiai igényű buddhista szövegekben, az abhidharma gyűjteményekben, illetve ezek kommentárjaiban találkozunk az önjegy kifejezés filozófiai értelemben vett használatával. Két ún. korai iskola teljes abhidharma szöveggyűjteménye maradt ránk, a théraváda és a szarvásztiváda iskoláké.

### A *théraváda* Abhidhamma (-400-- -250) szalakkhanája, szalakkhana a vaisésika filozófiában

Az "öregek tanítását" képviselő korai buddhista iskola az, amelyik a legkésőbbi állásfoglalásokkal bír az önjegy filozófiai szerepével kapcsolatban.

A théraváda Abhidhamma dhammaelméletében (a valóság valóban létező részeinek vizsgálata) a valóságelemek (dhammák) megismerésének folyamatában játszik szerepet az önjegy.

Egy valóban létező, tovább sem fizikailag, sem gondolatban tovább nem bontható dolog (dhamma) egyedi sajátossága, önjegye a szalakkhana. A valóság három ismertetőjegye ehhez képest általános jegynek (számannya-lakkhana) számít. (Porosz 2018: 'lakkhaṇa': 129)

A valóságelemek (dhammák) egyedi jegyének (szalakkhana) megismerése a közvetlen érzékszervi észlelés (paccsakkha) által történik. (Porosz 2018: 'paccakkha': 164)

A népszerű Viszuddhimagga szerzője, a híres Abhidhamma kommentátor, Buddhaghósza az, aki rögzíti a fogalom jelentését az irányzaton belül.

Meghatározása szerint a valóságelem és az önjegy azonosak. (Porosz 2018: 'sabhāva': 202) Ezzel az állításával ellentmondott a szarvásztivádin nézetnek (l. lent), miszerint a valóságelemek állandóak, miközben empirikusan érzékelhető önjegyük időbe vetett.


### A szvalaksana a *szarvásztiváda* Abhidharmában

A i. sz. 2. században már jelentős szarvásztiváda iskola nevét (szarvam aszti = "minden létezik") arról a jellegzetes filozófiai tételről kapta, hogy a valóságelemek végső értelemben mindhárom időben jelen vannak. 
A hagyomány Abhidharmáját elsősorban Vaszubandhu (i. sz. 320--400 körül) Abhidharmakósakáriká című munkájából ismerjük.

Az iskola (a fenti théravádáétól eltérő) nézete szerint a valóságelemek potenciális öntermészete és aktuális (ön)jegye között különbség van. A potenciális -- mindhárom időben fennmaradó -- öntermészet a folytonosságot képviseli (valóságosság, felsőbb értelemben vett létezés). Az aktuális, empirikusan megismerhető önjegy a különbségeiket és érzékelhetőségeket képviseli (hétköznapi értelemben vett létezés).
(Porosz 2018: 'sabhāva': 202)

A théravádához hasonlóan az önjegy itt is az érzékszervi megismerés tárgya.



## Az önjegy szerepe az episztemológiai iskolában


A hatalmas Nálanda kolostoregyetemen virágkorukat élték a legkülönbözőbb filozófiák. A buddhizmus képviselői is alaposan kivették a részüket az évszázados vitában, mely a valóság valódi természetéről szólt és arról, hogy hogyan szerezhetjük meg ezt a tudást egyáltalán. Két legmeghatározóbb alakjuk Dignága és Dharmakírti. Mindketten a valóságos létezőt illették az önjegy kifejezéssel, a valós megismertet nevezték önjegyűnek.

### Dignága

Dignága (i. sz. 480--540 körül) a Pramánaszamuccsajában fejti ki ismeretelméletét. Nagyon szűkszavúan fogalmaz az önjeggyel, az önjegyű tárggyal kapcsolatosan. Valószínűleg ez állhat a hátterében annak, hogy -- bár őt tekintik a buddhista episztemológia alapítójának -- utódja, Dharmakírti nézetei nagyobb befolyást gyakoroltak a későbbiekben.
A legvalószínűbb, hogy Dignága számára a valóságosan létező tárgy (amit önjegynek hív) valami olyasmi, mint az európai filozófiában Kant noumenonja, a "dolog magában" (németül: Ding an sich).
Dignága önjegyű tárgyai puszta sajátságok, amik önmagukat jellemzik. Egyszerűen csak önmaguk az észlelés közvetlen tárgyai, amennyiben az észlelés teljesen mentes a különbségtételért felelős fogalmi tevékenységtől. Amint az önjegy az abhidharma iskolákban megfogalmazott különbségtevő jellegzetességgé -- valaminek az önjegyévé -- válik, már nem az. (Arnold 2002)

### Dharmakírti

Dharmakírti (i. sz. 7. század körül) a buddhista episztemológiai iskola későbbi alakja, aki a Pramánavárttikában Dignágához fűzött kommentárjaival felülírta elődjét -- az ő elképzelései lettek azok, amik meghatározókká váltak. (Arnold 2003)

Az ő rendszerében az önjegyű és az általános jegyű tárgyak sosem egyezhetnek. Amíg önjeggyel a végső értelemben létezők rendelkeznek, addig az általános jegy az elhomályosult, hétköznapi tudat tárgyaira jellemző. Abban az értelemben egyeznek mégis, hogy az áthidalhatatlan szakadékot a saját felfogásunk jelenti: ha saját formájánál fogva ismerünk meg valamit, akkor önjegyű a tárgy, ha pedig valami más forma -- fogalom vagy képzet közvetítése -- révén, akkor általános jegyű tárgyról beszélünk. Előbbi megismerési mód a közvetlen érzékelés (pratyaksa), utóbbi a következtetés (anumána). 
Az önjegy Dharmakírtinél a valóságos létezés záloga, ami egyet jelent azzal, hogy hatást gyakorol valami.
(Agócs 2002: 35)

Az ismeretelméleti iskolában a közvetlen empíria felértékelődik a szarvásztivádin elképzeléshez képest -- amíg az utóbbinál az állandónak tekintett öntermészet jelenti a valós létet és az érzékelhető önjegy nem a teljes igazság, addig Dharmakírtinél ez a legtöbb, amit valóságosan tudhatunk.




## Összefoglalás
